---
description: 东晋罽宾三藏瞿昙僧伽提婆译
---

# 中阿含梵志品雨势经第一

我闻如是：

一时，佛游王舍城，在鹫岩山中。

尔时，摩竭陀王未生怨鞞陀提子，与䟦耆相憎，常在眷属数作是说：「䟦耆国人有大如意足，有大威德，有大福佑，有大威神，我当断灭䟦耆人种，破坏䟦耆，令䟦耆人遭无量厄。」

于是，摩竭陀王未生怨鞞陀提子闻世尊游王舍城，在鹫岩山中，便告大臣雨势曰：「我闻沙门瞿昙游王舍城，在鹫岩山中。雨势！汝往至沙门瞿昙所，汝持我名问讯圣体安快无病，气力如常耶？当作是语：『瞿昙！摩竭陀王未生怨鞞陀提子问讯圣体安快无病，气力如常耶？瞿昙！摩竭陀王未生怨鞞陀提子与䟦耆相憎，常在眷属数作是说：「䟦耆国人有大如意足，有大威德，有大福佑，有大威神，我当断灭䟦耆人种，破坏䟦耆，令䟦耆人遭无量厄。」沙门瞿昙当何所说？』雨势！若沙门瞿昙有所说者，汝善受持。所以者何？如是之人，终不妄说。」

大臣雨势受王教已，乘最好乘，与五百乘俱出王舍城，即便往诣鹫岩山中。登鹫岩山，下车步进，往诣佛所，便与世尊共相问讯，却坐一面，白曰：「瞿昙！摩竭陀王未生怨鞞陀提子问讯圣体安快无病，气力如常耶？瞿昙！摩竭陀王未生怨鞞陀提子与䟦耆相憎，常在眷属数作是说：『䟦耆国人有大如意足，有大威德，有大福佑，有大威神，我当断灭䟦耆人种，破坏䟦耆，令䟦耆人遭无量厄。』沙门瞿昙当何所说？」

世尊闻已，告曰：「雨势！我昔曾游于䟦耆国，彼国有寺名遮惒逻。雨势！尔时我为䟦耆国人说七不衰法，䟦耆国人则能受行七不衰法。雨势！若䟦耆国人行七不衰法而不犯者，䟦耆必胜，则为不衰。」

大臣雨势白世尊曰：「沙门瞿昙略说此事，不广分别，我等不能得解此义，愿沙门瞿昙广分别说，当令我等得知此义。」

世尊告曰：「雨势！谛听，善思念之，我当为汝广说此义。」大臣雨势受教而听。

是时，尊者阿难执拂侍佛，世尊回顾问曰：「阿难！颇闻䟦耆数数集会，多聚集耶？」

尊者阿难白曰：「世尊！我闻䟦耆数数集会，多聚集也。」

世尊即告大臣雨势：「若彼䟦耆数数集会，多聚集者，䟦耆必胜，则为不衰。」

世尊复问尊者阿难：「颇闻䟦耆共俱集会，俱作䟦耆事，共俱起耶？」

尊者阿难白曰：「世尊！我闻䟦耆共俱集会，俱作䟦耆事，共俱起也。」

世尊复告大臣雨势：「若彼䟦耆共俱集会，俱作䟦耆事，共俱起者，䟦耆必胜，则为不衰。」

世尊复问尊者阿难：「颇闻䟦耆未施设者不更施设，本所施设而不改易，旧䟦耆法善奉行耶？」

尊者阿难白曰：「世尊！我闻䟦耆未施设者不更施设，本所施设而不改易，旧䟦耆法善奉行也。」

世尊复告大臣雨势：「若彼䟦耆未施设者不更施设，本所施设而不改易，旧䟦耆法善奉行者，䟦耆必胜，则为不衰。」

世尊复问尊者阿难：「颇闻䟦耆不以力势而犯他妇、他童女耶？」

尊者阿难白曰：「世尊！我闻䟦耆不以力势而犯他妇、他童女也。」

世尊复告大臣雨势：「若彼䟦耆不以力势而犯他妇、他童女者䟦耆必胜，则为不衰。」

世尊复问尊者阿难：「颇闻䟦耆有名德尊重者，䟦耆悉共宗敬、恭奉、供养，于彼闻教则受耶？」

尊者阿难白曰：「世尊！我闻䟦耆有名德尊重者，䟦耆悉共宗敬、恭奉、供养，于彼闻教则受。」

世尊复告大臣雨势：「若彼䟦耆有名德尊重者，䟦耆悉共宗敬、恭奉、供养，于彼闻教则受者，䟦耆必胜，则为不衰。」

世尊复问尊者阿难：「颇闻䟦耆所有旧寺，䟦耆悉共修饰，遵奉、供养、礼事，本之所施常作不废，本之所为不减损耶？」

尊者阿难白曰：「世尊！我闻䟦耆所有旧寺，䟦耆悉共修饰，遵奉、供养、礼事，本之所施常作不废，本之所为不减损也。」

世尊复告大臣雨势：「若彼䟦耆所有旧寺，䟦耆悉共修饰，遵奉、供养、礼事，本之所施常作不废，本之所为不减损者，䟦耆必胜，则为不衰。」

世尊复问尊者阿难：「颇闻䟦耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药、诸生活具耶？」

尊者阿难白曰：「世尊！我闻䟦耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药、诸生活具。」

世尊复告大臣雨势：「若彼䟦耆悉共拥护诸阿罗诃，极大爱敬，常愿未来阿罗诃者而欲令来，既已来者乐恒久住，常使不乏衣被、饮食、床榻、汤药、诸生活具者，䟦耆必胜，则为不衰。雨势！䟦耆行此七不衰法，诸受持此七不衰法者，䟦耆必胜，则为不衰。」

于是，大臣雨势即从坐起，偏袒着衣，叉手向佛，白曰：「瞿昙！设彼䟦耆成就一不衰法者，摩竭陀王未生怨鞞陀提子不能伏彼，况复具七不衰法耶？瞿昙！我国事多，请退还归。」

世尊报曰：「欲去随意。」

于是，大臣雨势闻佛所说，则善受持，起绕世尊三匝而去。

大臣雨势去后不久。于是，世尊回顾告曰：「阿难！若有比丘依鹫岩山处处住者，宣令一切尽集讲堂，一切集已，便来白我。」

尊者阿难即受佛教：「唯然。世尊！」是时，尊者阿难便行宣令：「若有比丘依鹫岩山处处住者，今令一切尽集讲堂。」一切集已，还诣佛所，稽首作礼，却住一面，白曰：「世尊！我已宣令：『若有比丘依鹫岩山处处住者，悉令一切尽集讲堂。』今皆已集，唯愿世尊自知其时。」

于是，世尊将尊者阿难往诣讲堂，于比丘众前敷座而坐，告诸比丘：「今为汝说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘数数集会，多聚集者，比丘必胜，则法不衰。若比丘共齐集会，俱作众事，共俱起者，比丘必胜，则法不衰。若比丘未施设事不更施设，本所施设而不改易，我所说戒善奉行者，比丘必胜，则法不衰。若比丘此『未来有爱，喜、欲共俱，爱乐彼彼』有起不随者，比丘必胜，则法不衰。若比丘有长老上尊俱学梵行，比丘悉共宗敬、恭奉、供养，于彼闻教则受者，比丘必胜，则法不衰。若比丘有无事处山林高岩，闲居静处，寂无音声，远离，无恶，无有人民，随顺宴坐，乐住不离者，比丘必胜，则法不衰。若比丘悉共拥护诸梵行者，至重爱敬，常愿未来诸梵行者而欲令来，既已来者乐恒久住，常使不乏衣被、饮食、床榻、汤药、诸生活具者，比丘必胜，则法不衰。若比丘行此七不衰法，受持不犯者，比丘必胜，则法不衰。」

于是，世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘尊师，恭敬、极重供养、奉事者，比丘必胜，则法不衰。若比丘法、众、戒、不放逸、供给、定，恭敬、极重供养、奉事者，比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘不行于业，不乐于业，不习业者，比丘必胜，则法不衰。不行哗说，不乐哗说，不习哗说者；不行聚会，不乐聚会，不习聚会者；不行杂合，不乐杂合，不习杂合者；不行睡眠，不乐睡眠，不习睡眠者；不为利，不为誉，不为他人行梵行者；不为暂尔，不为德胜，于其中间舍方便，令德胜者；比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘成就信财、戒财、惭财、愧财、博闻财、施财，成就慧财者，比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘成就信力、精进力、惭力、愧力、念力、定力，成就慧力者，比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘修念觉支，依舍离、依无欲、依灭尽，趣向出要，择法、精进、喜、息、定；修舍觉支，依舍离、依无欲、依灭尽，趣向出要者，比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「我为汝等更说七不衰法，汝等谛听，善思念之。」

时，诸比丘白曰：「唯然。」

佛言：「云何为七？若比丘应与面前律与面前律，应与忆律与忆律，应与不痴律与不痴律，应与自发露与自发露，应与居与居，应与展转与展转，众中起诤，当以如弃粪扫止诤法止之者，比丘必胜，则法不衰。若比丘行此七不衰法，受持不犯者，比丘必胜，则法不衰。」

世尊复告诸比丘曰：「今为汝等说六慰劳法，汝等谛听，善思念之。」

时，诸比丘白曰：「唯然。」

佛言：「云何为六？以慈身业向诸梵行，是慰劳法，爱法乐法，令爱令重，令奉令敬，令修令摄，得沙门，得一心，得精进，得涅槃。如是慈口业、慈意业。若有法利，如法得利，自所饭食，至在钵中，如是利分，布施诸梵行，是慰劳法。爱法乐法，令爱令重，令奉令敬，令修令摄，得沙门，得一心，得精进，得涅槃。若有戒不缺、不穿、无秽、无黑，如地不随他，圣所称誉，具善受持，如是戒分，布施诸梵行，是慰劳法。爱法乐法，令爱令重，令奉令敬，令修令摄，得沙门，得一心，得精进，得涅槃。若有见是圣出要，明了深达，能正尽苦，如是见分，布施诸梵行，是慰劳法。爱法乐法，令爱令重，令奉令敬，令修令摄，得沙门，得一心，得精进，得涅槃。我向所言六慰劳法者，因此故说。」

佛说如是。彼诸比丘闻佛所说，欢喜奉行。

雨势经第一竟(三千七字)
