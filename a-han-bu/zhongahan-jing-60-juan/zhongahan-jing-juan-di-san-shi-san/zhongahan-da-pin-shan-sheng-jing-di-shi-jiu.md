---
description: 东晋罽宾三藏瞿昙僧伽提婆译
---

# 中阿含大品善生经第十九

我闻如是：

一时，佛游王舍城，在饶虾蟆林。

尔时，善生居士子，父临终时，因六方故，遗敕其子，善教善诃曰：「善生！我命终后，汝当叉手向六方礼：『东方若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。』」

善生居士子闻父教已，白父曰：「唯。当如尊敕。」

于是，善生居士子，父命终后，平旦沐浴，着新蒭磨衣，手执生拘舍叶，往至水边，叉手向六方礼：「东方若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。」

彼时，世尊过夜平旦，着衣持钵，入王舍城而行乞食。世尊入王舍城乞食时，遥见善生居士子平旦沐浴，着新蒭磨衣，手执生拘舍叶，往至水边，叉手向六方礼：「东方若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。」

世尊见已，往至善生居士子所，问曰：「居士子！受何沙门、梵志教，教汝恭敬、供养、礼事，平旦沐浴，着新刍磨衣，手执生拘舍叶，往至水边，叉手向六方礼：『东方若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我耶？』」

善生居士子答曰：「世尊！我不受余沙门、梵志教也。世尊！我父临命终时，因六方故，遗敕于我，善教善诃曰：『善生！我命终后，汝当叉手向六方礼：「东方若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。」』世尊！我受父遗教，恭敬、供养、礼事故，平旦沐浴，着新刍磨衣，手执生拘舍叶，往至水边，叉手向六方礼：『东方若有众生者，我尽恭敬、供养、礼事彼。我尽恭敬，供养、礼事彼已，彼亦当恭敬、供养、礼事我。如是南方、西方、北方、下方、上方，若有众生者，我尽恭敬、供养、礼事彼。我尽恭敬、供养、礼事彼已，彼亦当恭敬、供养、礼事我。』」

世尊闻已，告曰：「居士子！我说有六方，不说无也。居士子！若有人善别六方，离四方恶不善业垢，彼于现法可敬可重，身坏命终，必至善处，上生天中。居士子！众生有四种业、四种秽。云何为四？居士子！杀生者，是众生业种、秽种，不与取、邪淫、妄言者，是众生业种、秽种。」于是，世尊说此颂曰：

「杀生不与取， 邪淫犯他妻，\
　所言不真实， 慧者不称誉。

「居士子！人因四事故，便得多罪。云何为四？行欲、行恚、行怖、行痴。」于是，世尊说此颂曰：

「欲恚怖及痴， 行恶非法行，\
　彼必灭名称， 如月向尽没。

「居士子！人因四事故，便得多福。云何为四？不行欲、不行恚、不行怖、不行痴。」于是，世尊说此颂曰：

「断欲无恚怖， 无痴行法行，\
　彼名称普闻， 如月渐盛满。

「居士子！求财物者，当知有六非道。云何为六？一曰种种戏求财物者为非道。二曰非时行求财物者为非道。三曰饮酒放逸求财物者为非道。四曰亲近恶知识求财物者为非道。五曰常喜妓乐求财物者为非道。六曰懒惰求财物者为非道。

「居士子！若人种种戏者，当知有六灾患。云何为六？一者负则生怨。二者失则生耻。三者负则眠不安。四者令怨家怀喜。五者使宗亲怀忧。六者在众所说人不信用。居士子！人博戏者，不经营作事，作事不营，则功业不成，未得财物，则不能得，本有财物，便转消耗。

「居士子，人非时行者，当知有六灾患。云何为六？一者不自护。二者不护财物。三者不护妻子。四者为人所疑。五者多生苦患。六者为人所谤。居士子！人非时行者，不经营作事，作事不营，则功业不成，未得财物，则不能得，本有财物，便转消耗。

「居士子！若人饮酒放逸者，当知有六灾患。一者现财物失。二者多有疾患。三者增诸鬪诤。四者隐藏发露。五者不称不护。六者灭慧生痴。居士子！人饮酒放逸者，不经营作事，作事不营，则功业不成，未得财物，则不能得，本有财物，便转消耗。

「居士子！若人亲近恶知识者，当知有六灾患。云何为六？一者亲近贼。二者亲近欺诳。三者亲近狂醉。四者亲近放恣。五者逐会嬉戏。六者以此为亲友，以此为伴侣。居士子！若人亲近恶知识者，不经营作事，作事不营，则功业不成，未得财物，则不能得，本有财物，便转消耗。

「居士子！若人憙伎乐者，当知有六灾患。云何为六？一者憙闻歌。二者憙见舞。三者憙往作乐。四者憙见弄铃。五者憙拍两手。六者憙大聚会。居士子！若人憙伎乐者，不经营作事，作事不营，则功业不成，未得财物，则不能得，本有财物，便转消耗。

「居士子！若有懒惰者，当知有六灾患。云何为六？一者大早不作业。二者大晚不作业。三者大寒不作业。四者大热不作业。五者大饱不作业。六者大饥不作业。居士子！若人懒惰者不经营作事，作事不营则功业不成，未得财物则不能得，本有财物便转消耗。」于是世尊说此颂曰：

「种种戏逐色， 嗜酒憙作乐，\
　亲近恶知识， 懒惰不作业，\
　放恣不自护， 此处坏败人。\
　行来不防护， 邪淫犯他妻，\
　心中常结怨， 求愿无有利，\
　饮酒念女色， 此处坏败人。\
　重作不善行， 佷戾不受教，\
　骂沙门梵志， 颠倒有邪见，\
　凶暴行黑业， 此处坏败人。\
　自乏无财物， 饮酒失衣被，\
　负债如涌泉， 彼必坏门族。\
　数往至酒炉， 亲近恶朋友，\
　应得财不得， 是伴党为乐。\
　多有恶朋友， 常随不善伴，\
　今世及后世， 二俱得败坏。\
　人习恶转减， 习善转兴盛，\
　习胜者转增， 是故当习胜。\
　习升则得升， 常逮智慧升，\
　转获清净戒， 及与微妙上，\
　昼则喜眠卧， 夜则好游行。\
　放逸常饮酒， 居家不得成，\
　大寒及大热， 谓有懒惰人。\
　至竟不成业， 终不获财利，\
　若寒及大热， 不计犹如草。\
　若人作是业， 彼终不失乐。

「居士子！有四不亲而似亲。云何为四？一者知事非亲似如亲。二者面前爱言非亲似如亲。三者言语非亲似如亲。四者恶趣伴非亲似如亲。居士子！因四事故，知事非亲似如亲。云何为四？一者以知事夺财。二者以少取多。三者或以恐怖。四者或为利狎习。」于是世尊说此颂曰：

「人以知为事， 言语至柔软，\
　怖为利狎习， 知非亲如亲，\
　常当远离彼， 如道有恐怖。

「居士子！因四事故，面前爱言非亲似如亲。云何为四？一者制妙事。二者教作恶。三者面前称誉。四者背说其恶。」于是世尊说此颂曰：

「若制妙善法， 教作恶不善，\
　对面前称誉， 背后说其恶。\
　若知妙及恶， 亦复觉二说，\
　是亲不可亲， 知彼人如是。\
　常当远离彼， 如道有恐怖。

「居士子！因四事故言语非亲似如亲。云何为四？一者认过去事。二者必辩当来事。三者虚不真说。四者现事必灭，我当作不作认说。」于是世尊说此颂曰：

「认过及未来， 虚论现灭事，\
　当作不作说， 知非亲如亲，\
　常当远离彼， 如道有恐怖。

「居士子！因四事故，恶趣伴非亲似如亲。云何为四？一者教种种戏。二者教非时行。三者教令饮酒。四者教亲近恶知识。」于是世尊说此颂曰：

「教若干种戏， 饮酒犯他妻，\
　习下不习胜， 彼灭如月尽，\
　常当远离彼， 如道有恐怖。

「居士子！善亲当知有四种。云何为四？一者同苦乐，当知是善亲。二者愍念，当知是善亲。三者求利，当知是善亲。四者饶益，当知是善亲。居士子！因四事故同苦乐，当知是善亲。云何为四？一者为彼舍己。二者为彼舍财。三者为彼舍妻子。四者所说堪忍。」于是世尊说此颂曰：

「舍欲财妻子， 所说能堪忍，\
　知亲同苦乐， 慧者当狎习。

「居士子！因四事故愍念，当知是善亲。云何为四？一者教妙法。二者制恶法。三者面前称说。四者却怨家。」于是世尊说此颂曰：

「教妙善制恶， 面称却怨家，\
　知善亲愍念， 慧者当狎习。

「居士子！因四事故求利，当知是善亲。云何为四？一者密事发露。二者密不覆藏。三者得利为喜。四者不得利不忧。」于是世尊说此颂曰：

「密事露不藏， 利喜无不忧，\
　知善亲求利， 慧者当狎习。

「居士子！因四事故饶益，当知是善亲。云何为四？一者知财物尽。二者知财物尽已便给与物。三者见放逸教诃。四者常以愍念。」于是世尊说此颂曰：

「知财尽与物， 放逸教愍念，\
　知善亲饶益， 慧者当狎习。

「居士子！圣法律中有六方，东方、南方、西方、北方、下方、上方。居士子！如东方者，如是子观父母，子当以五事奉敬供养父母。云何为五？一者增益财物。二者备办众事。三者所欲则奉。四者自恣不违。五者所有私物尽以奉上。子以此五事奉敬供养父母，父母亦以五事善念其子，云何为五？一者爱念儿子。二者供给无乏。三者令子不负债。四者婚娶称可。五者父母可意所有财物尽以付子。父母以此五事善念其子。居士子！如是东方二俱分别。居士子！圣法律中东方者，谓子、父母也。居士子！若慈孝父母者，必有增益则无衰耗。

「居士子！如南方者，如是弟子观师，弟子当以五事恭敬供养于师。云何为五？一者善恭顺。二者善承事。三者速起。四者所作业善。五者能奉敬师。弟子以此五事恭敬供养于师，师亦以五事善念弟子。云何为五？一者教技术。二者速教。三者尽教所知。四者安处善方。五者付嘱善知识。师以此五事善念弟子。居士子！如是南方二俱分别。居士子！圣法律中南方者，谓弟子、师也。居士子！若人慈顺于师者，必有增益则无衰耗。

「居士子！如西方者，如是夫观妻子，夫当以五事爱敬供给妻子。云何为五？一者怜念妻子。二者不轻慢。三者为作璎珞严具。四者于家中得自在。五者念妻亲亲。夫以此五事爱敬供给妻子，妻子当以十三事善敬顺夫，云何十三？一者重爱敬夫。二者重供养夫。三者善念其夫。四者摄持作业。五者善摄眷属。六者前以瞻侍。七者后以爱行。八者言以诚实。九者不禁制门。十者见来赞善。十一者敷设床待。十二者施设净美丰饶饮食。十三者供养沙门梵志。妻子以此十三事善敬顺夫。居士子！如是西方二俱分别。居士子！圣法律中西方者，谓夫、妻子也。居士子！若人慈愍妻子者，必有增益则无衰耗。

「居士子！如北方者，如是大家观奴婢使人，大家当以五事愍念给恤奴婢使人。云何为五？一者随其力而作业。二者随时食之。三者随时饮之。四者及日休息。五者病给汤药。大家以此五事愍念给恤奴婢使人，奴婢使人当以九事善奉大家。云何为九？一者随时作业。二者专心作业。三者一切作业。四者前以瞻侍。五者后以爱行。六者言以诚实。七者急时不远离。八者行他方时则便赞叹。九者称大家庶几。奴婢使人以此九事善奉大家。居士子！如是北方二俱分别。居士子！圣法律中北方者，谓大家、奴婢使人也。居士子！若有人慈愍奴婢使人者，必有增益则无衰耗。

「居士子！如下方者，如是亲友观亲友臣，亲友当以五事爱敬供给亲友臣。云何为五？一者爱敬。二者不轻慢。三者不欺诳。四者施与珍宝。五者拯念亲友臣。亲友以此五事爱敬供给亲友臣，亲友臣亦以五事善念亲友，云何为五？一者知财物尽。二者知财物尽已供给财物。三者见放逸教诃。四者爱念。五者急时可归依。亲友臣以此五事善念亲友。居士子！如是下方二俱分别。居士子！圣法律中下方者，谓亲友、亲友臣也。居士子！若人慈愍亲友臣者，必有增益则无衰耗。

「居士子！如上方者，如是施主观沙门梵志，施主当以五事尊敬供养沙门梵志。云何为五？一者不禁制门。二者见来赞善。三者敷设床待。四者施设净美丰饶饮食。五者拥护如法。施主以此五事尊敬供养沙门梵志，沙门梵志亦以五事善念施主。云何为五？一者教信行信念信。二者教禁戒。三者教博闻。四者教布施。五者教慧行慧立慧。沙门梵志以此五事善念施主。居士子！如是上方二俱分别。居士子！圣法律中上方者，谓施主、沙门梵志也。居士子！若人尊奉沙门梵志者，必有增益则无衰耗。

「居士子，有四摄事，云何为四？一者惠施。二者爱言。三者行利。四者等利。」于是世尊说此颂曰：

「惠施及爱言， 常为他行利，\
　众生等同利， 名称普远至，\
　此则摄持世， 犹如御车人。\
　若无摄持者， 母不因其子，\
　得供养恭敬， 父因子亦然，\
　若有此法摄， 故得大福佑。\
　照远犹日光， 速利翻捷疾，\
　不粗说聪明， 如是得名称。\
　定获无功高， 速利翻捷疾，\
　成就信尸赖， 如是得名称。\
　常起不懒惰， 憙施人饮食，\
　将去调御正， 如是得名称。\
　亲友臣同恤， 爱乐有齐限，\
　谓摄在亲中， 殊妙如师子。\
　初当学技术， 于后求财物，\
　后求财物已， 分别作四分。\
　一分作饮食， 一分作田业，\
　一分举藏置， 急时赴所须，\
　耕作商人给， 一分出息利，\
　第五为取妇， 第六作屋宅。\
　家若具六事， 不增快得乐，\
　彼必饶钱财， 如海中水流。\
　彼如是求财， 犹如蜂采花，\
　长夜求钱财， 当自受快乐。\
　出财莫令远， 亦勿令普漫，\
　不可以财与， 凶暴及豪强。\
　东方为父母， 南方为师尊，\
　西方为妻子， 北方为奴婢，\
　下方亲友臣， 上沙门梵志。\
　愿礼此诸方， 二俱得大称，\
　礼此诸方已， 施主得生天。」

佛说如是。善生居士子闻佛所说，欢喜奉行。

善生经第十九竟(四千二百五十五字)
