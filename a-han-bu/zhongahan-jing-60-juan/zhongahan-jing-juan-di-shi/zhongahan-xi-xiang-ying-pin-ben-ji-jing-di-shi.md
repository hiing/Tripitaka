---
description: 东晋罽宾三藏瞿昙僧伽提婆译
---

# 中阿含习相应品本际经第十

我闻如是：

一时，佛游舍卫国，在胜林给孤独园。

尔时，世尊告诸比丘：「有爱者，其本际不可知，本无有爱，然今生有爱，便可得知，所因有爱。有爱者，则有习，非无习。何谓有爱习？答曰无明为习。无明亦有习，非无习。何谓无明习？答曰五葢为习。五葢亦有习，非无习。何谓五葢习？答曰三恶行为习。三恶行亦有习，非无习。何谓三恶行习？答曰不护诸根为习。不护诸根亦有习，非无习。何谓不护诸根习？答曰不正念、不正智为习。不正念、不正智亦有习，非无习。何谓不正念、不正智习？答曰不正思惟为习。不正思惟亦有习，非无习。何谓不正思惟习？答曰不信为习。不信亦有习，非无习。何谓不信习？答曰闻恶法为习。闻恶法亦有习，非无习。何谓闻恶法习？答曰亲近恶知识为习。亲近恶知識亦有习，非无习。何谓亲近恶知识习？答曰恶人为习。」

「是为具恶人已，便具亲近恶知识。具亲近恶知识已，便具闻恶法。具闻恶法已，便具生不信。具生不信已，便具不正思惟。具不正思惟已，便具不正念、不正智。具不正念、不正智已，便具不护诸根。具不护诸根已，便具三恶行。具三恶行已，便具五葢。具五葢已，便具无明。具无明已，便具有爱。如是此有爱展转具成。

「明、解脱亦有习，非无习。何谓明、解脱习？答曰七觉支为习。七觉支亦有习，非无习。何谓七觉支习？答曰四念处为习。四念处亦有习，非无习。何谓四念处习？答曰三妙行为习。三妙行亦有习，非无习。何谓三妙行习？答曰护诸根为习。护诸根亦有习，非无习。何谓护诸根习？答曰正念、正智为习。正念、正智亦有习，非无习。何谓正念、正智习？答曰正思惟为习。正思惟亦有习，非无习。何谓正思惟习？答曰信为习。信亦有习，非无习。何谓信习？答曰闻善法为习。闻善法亦有习，非无习。何谓闻善法习？答曰亲近善知识为习。亲近善知識亦有习，非无习。何谓亲近善知识习？答曰善人为习。

「是为具善人已，便具亲近善知识。具亲近善知识已，便具闻善法。具闻善法已，便具生信。具生信已，便具正思惟。具正思惟已，便具正念、正智。具正念、正智已，便具护诸根。具护诸根已，便具三妙行。具三妙行已，便具四念处。具四念处已，便具七觉支。具七觉支已，便具明、解脱，如是此明、解脱展转具成。」

佛说如是。彼诸比丘闻佛所说，欢喜奉行。

本际经第十竟(七百五十四字)
