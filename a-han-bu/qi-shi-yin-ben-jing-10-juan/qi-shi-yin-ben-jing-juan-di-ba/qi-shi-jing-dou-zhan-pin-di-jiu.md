---
description: 隋天竺沙门达摩笈多译
---

# 起世经鬪战品第九

「诸比丘！我念往昔，有诸天等，共阿修罗，起鬪战时，帝释天王告其三十二天言：『诸仁者辈！汝等诸天，若共阿修罗战鬪之时，宜好庄严，善持器仗。若诸天胜、阿修罗不如，汝可生捉毗摩质多罗阿修罗王。当以五系缚已，将向善法堂前诸天集会处所置之。』三十二天，闻帝释命，依而奉行。尔时，毗摩质多罗阿修罗王亦如是告诸阿修罗言：『若诸天等，共阿修罗鬪，天若不如，即当生捉帝释天王，以五系缚，将向七头诸阿修罗集会之处，置立我前。』时，诸阿修罗亦受教行。诸比丘！当于彼时，帝释天王战鬪胜故，生捉阿修罗，以五系缚，至善法堂天集会处帝释前立。当于彼时，其毗摩质多罗王作如是念：『愿诸阿修罗，各自安善，我今不用诸阿修罗辈。我今在此，共诸三十三天一处，同受娱乐，甚为适意。』当其毗摩质多罗王兴此念时，即见自身五缚悉解，诸天种种五欲功德，皆现其前。又复有时，作如是念：『我今不用三十三天。愿诸天等，各自安善，我当还归阿修罗宫殿。』起此念时，其身五系即还自缚，五欲功德忽然散灭。

「诸比丘！彼毗摩质多罗阿修罗王，有于如是微细结缚；其诸魔缚，复细于此。所以者何？诸比丘！邪思惟时，即被结缚；正忆念时，即便解脱。何以故？诸比丘！思惟有我，是邪思惟；思惟无我，亦是邪思；乃至思惟，我当有常，我当无常，有色无色，有想无想，及非有想非无想等，并是邪思。诸比丘！此邪思惟，是痈是疮，犹如毒箭。于其中有多闻圣者智慧之人，知是邪思，如病如疮，如痈如箭，如是念已，系心正忆不随心行，令心不动，多所利益。诸比丘！若念有我，则是邪念，则是有为，则是戏论。若念无我，亦是戏论，乃至有色无色，有想无想，非有想非无想，悉是戏论。诸比丘！所有戏论，皆悉是病如痈如疮，犹如毒箭。于其中有多闻圣者智慧之人，知此戏论诸过患已，乐无戏论。守心寂静，多所修行。

「诸比丘！我念往昔，有诸天王，共阿修罗，欲战鬪时，帝释天王告其四面三十二天，作如是言：『诸仁者辈，宜善严备身诸器仗，今诸阿修罗，欲来战鬪。若诸天胜，可生捉取毗摩质多罗阿修罗王，以五系缚，将向诸天集会之处善法堂前，持见于我。』三十二天受帝释命，依而奉行。其阿修罗，亦如是教。诸比丘！当尔战时，诸天得胜，即以五系缚阿修罗，将来诣向善法堂前。尔时，毗摩质多罗阿修罗王，既被五系，在天众前，见帝释王来入善法堂中而坐，即便恶言，诸种骂詈毁辱天主。其天帝释，有调御者，名摩多离，见阿修罗毗摩质多罗对众恶言毁骂天主，即便以偈白帝释言：

「『帝释天王为羞畏， 为当无势故怀忍？\
　　闻于如是麁恶骂， 含受容耐都不言。』

「尔时，帝释还以偈答摩多离言：

「『我非羞畏故怀忍， 亦非无力于修罗，\
　　谁能如我神策谋， 岂得同于彼无智？』

「时，摩多离复更以偈白天主言：

「『若不严加重诃责， 愚痴炽盛转更增，\
　　若当折伏无智人， 犹如畏杖牛奔走。\
　　今以纵之为彼乐， 至其处所更憍高，\
　　是故明智示以威， 显现勇猛断愚呆。』

「尔时，帝释复以偈答摩多离言：

「『如斯之事我久知， 为伏诸人愚痴故，\
　　彼以瞋嫌而骂詈， 我闻堪能自制心。』

「时，摩多离更复以偈白帝释言：

「『帝释天王愿善思， 如是之忍有一患，\
　　彼愚痴者如是骂， 谓言怯畏耻不言。』

「尔时，帝释重复偈答摩多离言：

「『愚痴种类随心意， 谓言畏彼我默然，\
　　若欲益身求利安， 于彼等边须有忍。\
　　如我意见彼恶骂， 不应于瞋复起瞋，\
　　于瞋者边报以瞋， 如是战鬪难得胜。\
　　若当为他所娆恼， 有力能忍者为难，\
　　应知此忍最为强， 如此忍时须赞美。\
　　若自若他所兴心， 皆求救拔大畏处，\
　　既被他人瞋骂已， 不应于彼起怨憎。\
　　若于自己及他边， 如是二处应作益，\
　　既知他瞋嫌骂已， 能使自瞋转得消。\
　　如是二处利益心， 若自若他皆悉为，\
　　若他意念是痴者， 斯由不知法所因。\
　　若有大力诸丈夫， 能为无力故含忍，\
　　如是忍人他赞叹， 无力人边忍不瞋。\
　　为彼无有智慧力， 唯以愚痴力为力，\
　　以愚痴故弃舍法， 如此人辈无正行。\
　　愚痴心生念我胜， 瞋恚骂詈出麁言，\
　　能忍彼恶有常胜， 是忍增上难具说。\
　　胜者语言畏不论， 于等恐生冤故忍，\
　　闻下论说能忍者， 此忍为诸智称扬。』

「诸比丘！汝等当知，彼时帝释则我身是。我于尔时，身作三十三天王，自在治化，受胜福报，纵任快乐。恒常怀忍，亦赞叹忍，乐行调顺，无有瞋恚，恒常赞叹无瞋恚者。诸比丘！然今汝等自说行中，有信解心，舍俗出家，精勤不懈。汝等若于余众生边，能行忍辱，赞叹忍者，调顺慈悲，常行安乐，灭除瞋恚，赞无瞋者。诸比丘！汝等亦应作如是学。诸比丘！我念往昔，诸天众等，共阿修罗，各严器仗，欲鬪战时。尔时，帝释告天众言：『诸仁者辈！若阿修罗共诸天鬪，天得胜时，汝等可以五系缚之。』如前所说，诸天奉教。阿修罗王，亦敕军众。诸比丘！尔时鬪战，阿修罗胜，帝释天王恐怖不如背走而还。是时，驭者回于千辐贤调御车，欲向天宫。尔时，有一居吒奢摩梨树，其上有金翅鸟王，巢内有诸卵。帝释见已，告摩多离调驭者言：

「『摩多离知树上卵， 为我回此车辕轴，\
　　为阿修罗宁舍命， 勿令毁破诸鸟巢。』

「时，摩多离善调驭者，闻释天王如是敕已，即便右回彼天千辐贤调御车，路还指向阿修罗宫。诸比丘！时，诸阿修罗见帝释车，忽然回还，谓言：『帝释别有战策，更来欲鬪。』阿修罗退，各趣本宫。诸比丘！尔时，帝释以慈因缘，诸天还胜，阿修罗不如。诸比丘！欲知尔时天帝释者，今我身是。诸比丘！我于尔时作天主，领三十三天，自在治化，受胜福报，犹能怜愍一切众生，为其寿命，而作利益，起慈悲心。汝等比丘，以信舍家，应当利益一切众生。

「诸比丘！我忆往昔，天阿修罗欲战鬪时，尔时帝释告毗摩质多罗阿修罗王言：『仁者！我等且停种种器仗。天及阿修罗，其中并各有智慧者，彼等悉能知于我等，若善若恶，说诸法义。但以善言长者取胜。』天共阿修罗，相推前说。尔时，毗摩质多罗阿修罗王，即便在先，向天帝释而说偈言：

「『愚痴猛盛者， 必须重诃责，\
　　折伏于无智， 犹牛畏鞭走。\
　　愚痴无有乐， 在处难调制，\
　　是故用严杖， 速疾断其痴。』

「尔时，毗摩质多罗阿修罗王，向天帝释说此偈已，其阿修罗诸眷属等，皆大欢喜，称叹踊跃。帝释诸天及眷属等，皆默然住。尔时，毗摩质多罗王告帝释言：『汝大天王！便可说偈。』尔时，天主向阿修罗，而说偈言：

「『我明见此事， 不欲共痴同，\
　　愚者自起瞋， 智者谁与诤。』

「尔时，帝释天王说此偈已，三十三天及眷属等，皆大称叹，踊跃欢喜。诸阿修罗及其眷属，默然而住。尔时，帝释告毗摩质多罗阿修罗王言：『仁者！可更辩说善言。』时，阿修罗即向天王，说偈报言：

「『寂然忍辱意， 帝释我亦知，\
　　愚痴者胜时， 言我畏故忍。』

「尔时，毗摩质多罗阿修罗王说此偈已，诸阿修罗及眷属等，皆悉踊跃，称叹欢喜。帝释诸天并其眷属，默然而住。时，阿修罗告帝释言：『仁者天主！可更辩说如法善言。』尔时，天主帝释大王向阿修罗众，说偈报言：

「『愚痴者自随， 称忍为畏彼，\
　　以此求自益， 彼边则无利。\
　　我意彼作恶， 不应瞋彼瞋，\
　　于瞋能默然， 彼鬪则常胜。\
　　若为他所恼， 有力能忍者，\
　　当知如此忍， 忍中最为上。\
　　无问自及他， 皆求离畏处，\
　　若知他瞋已， 不于彼起憎。\
　　二处作利益， 若自若于他，\
　　他瞋嫌骂者， 自瞋能消灭。\
　　二处作利益， 若自若于他，\
　　他意念愚痴， 斯由不知法。\
　　若有强力人， 为彼无力忍，\
　　此忍为最胜， 余忍更无过。\
　　彼无智慧筋， 唯有愚痴力，\
　　愚痴舍法故， 自然失正行。\
　　愚痴自矜胜， 瞋恚出恶言，\
　　若忍此骂时， 彼则常有胜。\
　　闻高胜言忍以畏， 于齐等忍恐生怨。\
　　为下恶骂能忍者， 斯忍智人所称赞。』

「尔时，帝释天王说此偈已，三十三天并及眷属，称叹欢喜，踊跃无量。其阿修罗众，皆各默然。时，诸天中有智慧天，阿修罗中有智慧者，各集一处，皆共量议此等诸偈，详审思念，观察谛忍，同称赞已，作如是言：『诸仁者辈！今天帝释，善说言辞。彼等治化，一切无有刀杖鞭挞，亦无诤鬪毁辱怨雠，亦无言讼及求报。复于生死中，有可患厌，求远离欲，为寂灭故、为寂静故、得神通故、得沙门故、成就正觉得涅槃故。诸仁者辈！若彼毗摩质多罗阿修罗王所说之偈，无有如是善妙语言；彼等一切，唯有刀杖鞭打楚挞、诤鬪毁辱言讼怨雠，有求报复，长养生死无可患厌，贪着诸欲，无求寂静寂灭之行，不希神通及沙门果，无望正觉及以涅槃。诸仁者辈！帝释天王所说之偈，名为善说；毗摩质多罗阿修罗王所说之偈，非是善说。诸仁者辈！帝释天王所说之偈，善说善说；毗摩质多罗阿修罗王所说之偈，非是善说，非是善说。』诸比丘！汝等应知，彼时帝释，即我身是。诸比丘！我时作彼忉利天王，自在治化，受于福乐，犹说善言以为战鬪，由善言故，鬪战常胜。而今汝等诸比丘辈，于我善说法教之中，净心离俗，舍家出家，有精进行。汝等若求善说恶说教法之中，欲取义者，应如是知。

「诸比丘！我念往昔，诸天王等，共阿修罗，合战鬪时。帝释天王，摧阿修罗。鬪战胜已，造立胜殿，东西纵广五百由旬，南北纵广二百五十由旬。诸比丘！彼胜殿外，别有一百尼梨由河，而彼由河一一间内，复各有七鸠吒伽罗，皆七宝成。而其一一鸠吒伽罗内，各置七房，一一房中，安施七\[木\*翕]。一一\[木\*翕]上，有七玉女，一一玉女，复各别有七女而侍。其释天王，并及彼等诸玉女侍，更无余为食饮资须，香花服玩一切乐具，皆随往业果报而受。诸比丘！三千大千世界之内，所有天宫，更无如是帝释天王胜殿比类。

「尔时，鞞摩质多罗阿修罗王，作如是念：『我有如是神德威力，日之与月，及三十三天，彼等虽于我上转行，我力能取，作耳环珰，处处游行。』曾于一时，其罗睺罗阿修罗王，内心瞋恚炽盛烦毒，意不欢喜，则念鞞摩质多罗阿修罗王。尔时，鞞摩质多罗阿修罗王，作如是念：『其罗睺罗阿修罗王，今念于我。』彼复自念其所统领小阿修罗王及诸眷属小阿修罗辈。时，彼小王及诸阿修罗，知其鞞摩质多罗阿修罗王念已，即各严备种种器仗，诣向彼边，到已在前，各各而住。尔时，鞞摩质多罗阿修罗王，自服铠甲，持仗严驾，与其小王并诸军众围绕，往诣罗睺罗阿修罗边，到已而住。尔时，罗睺罗阿修罗王，复念踊跃并及幻化二阿修罗王。尔时二王知彼念已，还如鞞摩质多罗王所念。小王并其所部知已，各各严备器仗，向其王边。到已皆来诣于罗睺罗阿修罗王边。尔时，罗睺罗阿修罗王，自服种种严身器仗，共鞞摩质多罗、踊跃、幻化三阿修罗王，并诸三王小王眷属，前后围绕。从阿修罗城，导从而出，欲共忉利诸天战鬪。

「尔时，难陀、优波难陀二大龙王，从其宫出，各以身绕须弥留山七匝动之，动已复动，大动遍动，震已复震，大震遍震，涌已复涌，大涌遍涌，以尾打海。其一渧水，上至须弥留山顶上。诸比丘！于彼时天主帝释作是念已，告天众言：『汝等仁辈，见此大地如是动不？空中叆叇，犹如云雨，又似轻雾，决知阿修罗欲共天鬪。』是时，海内所住诸龙，各从自宫，种种严备，持仗而出，向阿修罗前，共其战鬪。胜者逐退，径至其宫。其不如者，恐怖背走，往到地居夜叉等边，到已告言：『汝等当知，诸阿修罗欲共天鬪，汝等今可共我向彼相助打破。』夜叉闻已，严持甲仗，共龙往战。其胜者逐，不如者退，恐怖而走。诣向钵足夜叉之所，到已告言：『钵足夜叉，仁辈知不？诸阿修罗欲共天鬪，汝等可来共我相助往彼打之。』钵足闻已，严身持仗，相随而去，乃至退走。往告持鬘诸夜叉等如前，不如退走，往告常醉夜叉，常醉闻已，又复严仗，共持鬘等，并力合鬪。其有胜者，逐入到宫。其不如者，恐怖退走，诣向四大天王等边，到已咨白四天王言：『四天大王，仁辈当知，诸阿修罗，今者欲来共诸天鬪，汝等应可共我相助打彼令破。』其四天王闻常醉言，即各严持种种器仗，驾驭而往，乃至退走，不能降伏。是时，四王即便上诣彼善法堂诸天集会议论处所，启白帝释，说如是言：『天王当知，诸阿修罗，今者聚集，欲共天鬪，宜应向彼与其共战。』时，天帝释从四天王闻是语已，意中印可，即唤一天摩那婆告言：『汝天子来，汝今可往须夜摩天、珊兜率陀，并化自乐，及他化自在诸天王等，至彼处已，为我白言：「仁辈诸天！若其知者，诸阿修罗欲共天鬪。汝等仁辈，应可助我，来共向彼与其战鬪。」』时，摩那婆闻帝释语已，即便向彼须夜摩天，具白其事。

「尔时，须夜摩天王，从释天使摩那婆边，闻是语已，心中即念彼须夜摩诸天众辈。时，彼天众知其天王心念我彼已，即着种种铠甲器仗，乘天种种所有诸骑，各来诣向其天王边，到已在前，各各而立。时，须夜摩天王自身即着种种天诸铠甲，持宝器仗，与其无量百千万数诸天子，俱围绕来下，向须弥留山王顶上，在于东面，竖纯青色难降旗幡，依峰而立。尔时，彼使天摩那婆，复上诣向珊兜率陀天子之边，到已还白珊兜率陀如是之言：『仁者当知，帝释天王有是启白：「阿修罗辈欲共天鬪，仁者愿来，助我往彼，并力鬪战。」』彼兜率陀闻是语已，即自念彼诸天子众，知已悉来，集兜率陀大天王边。到已即各严持器仗，乘种种骑，相率围绕，下来到于须弥留山，于南面住，无量百千万众云集，竖于黄色难降旗幡，依峰而立。

「尔时，彼天摩那婆使，又复更上向化乐天白言：『仁者化乐天王！当知帝释有如是语：「其阿修罗，欲共天鬪。」』如前启请，乃至彼天与其无量百千万数诸天子来，各严铠甲，种种骑乘，下来到于须弥留山西面，竖于赤色难降旗幡，依峰而立。如是上白他化自在诸天子等，一一如前。时，彼天众严持器仗，复倍化乐，与其无量百天子、无量千天子、无量百千天子围绕，来下向须弥留山王北面，竖于白色难降旗幡，依峰而立。

「尔时，帝释见上诸天并皆云集，心念空中诸夜叉辈。时，虚空中诸夜叉众，各作是言：『帝释天王，意念我等。』如是知已，即相诫敕，着甲持仗，严备身具，皆各服之，乘种种乘，诣天帝释前，一面而住。时，天帝释又复念其诸小天王并及三十三天眷属。如是念时，并各着铠严持器仗，乘种种乘，诣天主前。是时，帝释自着种种铠甲器仗，乘种种乘，共空夜叉及诸小王三十三天，前后围绕，从天宫出，共阿修罗欲战鬪故。

「诸比丘！诸天尔时共阿修罗战鬪之时，有如是等诸色器仗，所谓刀、箭、\[矛\*赞]、棒、捶、杵金刚、铍箭、面箭、凿箭、镞箭、犊齿箭、迦陵伽叶镞箭、微细镞箭、弩箭如是等器，杂色可爱，七宝所成，金银琉璃、颇梨赤真珠、车璩马瑙等。以彼诸仗，遥掷向彼阿修罗身，不着不害，而悬彻过于彼等身，亦复不见疮瘢痕处，唯触缘故，受于害痛。诸比丘！其阿修罗，所有器仗共天鬪时，色类相似，一种七宝之所成就，着时彻过亦无瘢痕，唯触因缘，受于害痛。诸比丘！欲界诸天共阿修罗战鬪之时，有如是色种种器仗，况复世间诸人辈也。
