---
description: 隋天竺沙门达摩笈多译
---

# 欝多啰究留品下

「诸比丘！其欝多啰究留人辈，头发青色，垂长八指，其人一色一形一像，无有别色可知其异。诸比丘！欝多啰究留人辈，不全露形，不半露形，无有适莫，齿皆平密，不踈不缺，善好洁白，犹如珂贝，明净可憙。诸比丘！欝多啰究留人辈，若有饥渴须食饮时，彼等即取，不曾耕种自然粳米，清净洁白无有糠糩。取已掷置敦持果中，置已即将火珠置底。而彼火珠，众生福力，自然出焰，饭食熟已，焰还即灭。彼等人辈，欲食饭者，即坐座上。于彼时中，东西南北来欲食者，为彼人等设于饭食，饭终不尽，乃至彼等施饭食人坐而不起，彼之饭食则常盈满。彼等食彼自然粳米成熟之饭，无有糠糩，清净香美不假羹臛，众味具足白如花聚，其色犹如天酥陀味。彼等人辈，食是食时，身分充盈，无有缺减，无老无变，湛然不动，乃至彼食，资益彼等，色力安乐，辩才具足。

「诸比丘！其欝多啰究留人辈，若有欲于诸妇女边，生染着心，意相向者，彼即观看彼之妇女，而彼妇女，即便随逐彼人而行，至于树下。若彼妇女，是彼人母，或复是姨、是姊妹等，为彼等故，彼之树林枝不垂下，其叶即时萎黄枯落，各不相覆，亦不出华，亦无床敷；若非是母，亦非是姨，非是姊妹，彼诸树木即便垂覆，枝叶欝茂，树枝各各共相荫映，众华鲜荣，亦为彼人，出百千种床敷卧具，彼等相将入于彼处，欢娱受乐，随意所作。

「诸比丘！其欝多啰究留人辈，住胎七日，至第八日，而彼妇人即便产生。其产既讫，若男若女，即将彼子安置坐于四衢道中，舍之而去。时，彼所有东西南北人辈来者，彼等诸人，为欲养育彼男女故，各将手指，内于彼等男女口中，彼等指头，出好甘乳，与彼男女，饮已得活。如是七日，彼等男女，还成就彼一种身量，如彼人辈等无殊异。若是男子，即随男伴，相逐而行。若是女人，即随妇女，徒伴而去。

「诸比丘！其欝多啰究留人辈，寿命一定，无有中夭，若命终时，即便上生。复次于中，何因缘故，其欝多啰究留人辈，得定寿命，命终已后，皆向上者？诸比丘！世有一人，专作杀生、盗他财物、邪淫、妄语、两舌、恶口，及绮语等，贪瞋邪见；以是因缘，身坏命终，当堕恶道在地狱中。复有一人，不曾杀生、不盗他物、不行邪淫，又不妄语、不两舌、不绮语、不恶口，不贪不瞋，又不邪见；以是因缘，身坏命终，趣向善道，生人天中。复何因缘，向下生者？以其杀生及邪见等。向上生者，以不杀生及正见等。复有一人，作如是念：『我于今者，应行十善。』是因缘故，身坏当生欝多啰究留人中。彼中生已，住一千年，不增不减。彼作如是诸善愿已，行十善业，身坏当生欝多啰究留中，彼于彼处，其寿命住满一千年，不增减也。诸比丘！此因缘故，其欝多啰究留人，得定寿命。

「诸比丘！何因缘，向于上生？诸比丘！阎浮洲人，于他边受十善业已，身坏当生欝多啰究留人中。其欝多啰究留人辈，若其旧有具足十善业，如法行已，身坏皆当向上善处诸天中生。诸比丘！此因此缘，其欝多啰究留人辈，向上胜处。诸比丘！其欝多啰究留人辈，若其寿命终尽之时，彼无有人忧愁啼哭，唯庄严已，弃置四大衢道之中，舍已而去。

「诸比丘！其欝多啰究留人辈，有如是法。若彼众生，寿命尽已，应时即有一鸟飞来，其鸟名曰优禅伽摩(隋言高行)。尔时，彼鸟优禅伽摩，从大山谷迅疾飞来，即衔其发，将彼死尸掷置余洲。何以故？以欝多啰究留人辈业清净故，欲意憙故，不令风吹彼臭秽气。诸比丘！其欝多啰究留人辈，若欲大小便利之时，为彼人故，彼地开裂，出已还合。何以故？其欝多啰究留人辈，欲清净故，欲意憙故。复次，于中有何因缘，说彼名曰欝多啰究留洲？诸比丘！其欝多啰究留洲，于四天下，比余三洲，最上最妙最胜，彼故说欝多啰究留洲，为欝多啰究留洲也(欝多啰究留隋言上作)。
