---
description: 东晋罽宾三藏瞿昙僧伽提婆译
---

# 增壹阿含经安般品第十七之一

（一）

闻如是：

一时，佛在舍卫国只树给孤独园。

尔时，世尊到时，着衣持钵，将罗云入舍卫城分卫。尔时，世尊右旋顾谓罗云：「汝今当观色为无常。」

罗云对曰：「如是，世尊！色为无常。」

世尊告曰：「罗云！痛、想、行、识皆悉无常。」

罗云对曰：「如是，世尊！痛、想、行、识皆为无常。」

是时，尊者罗云复作是念：「此有何因缘，今方向城分卫，又在道路，何故世尊而面告诲我？今宜当还归所在，不应入城乞食。」

尔时，尊者罗云即中道还到只桓精舍，持衣钵，诣一树下，正身正意，结跏趺坐，专精一心，念色无常，念痛、想、行、识无常。

尔时，世尊于舍卫城乞食已，食后在只桓精舍而自经行，渐渐至罗云所。到已，告罗云曰：「汝当修行安般之法，修行此法，所有愁忧之想皆当除尽。汝今复当修行恶露不净想，所有贪欲尽当除灭。汝今，罗云！当修行慈心，已行慈心，所有瞋恚皆当除尽。汝今，罗云！当行悲心，已行悲心，所有害心悉当除尽。汝今，罗云！当行喜心，已行喜心，所有嫉心皆当除尽。汝今，罗云！当行护心，已行护心，所有憍慢悉当除尽。」

尔时，世尊向罗云便说此偈：

「莫数起着想， 恒当自顺法；\
　如此智之士， 名称则流布。\
　与人执炬明， 坏于大暗冥；\
　天龙戴奉敬， 敬奉师长尊。」

是时，罗云比丘复以此偈报世尊曰：

「我不起着想， 恒复顺于法；\
　如此智之士， 则能奉师长。」

尔时，世尊作是教敕已，便舍而去，还诣静室。

是时，尊者罗云复作是念：「今云何修行安般，除去愁忧，无有诸想？」是时，罗云即从坐起，便往世尊所。到已，头面礼足，在一面坐。须臾退坐，白世尊曰：「云何修行安般，除去愁忧，无有诸想，获大果报，得甘露味？」

世尊告曰：「善哉！善哉！罗云！汝乃能于如来前而师子吼，问如此义：『云何修行安般，除去愁忧，无有诸想，获大果报，得甘露味？』汝今，罗云！谛听！谛听！善思念之。吾当为汝具分别说。」

对曰：「如是，世尊！」尔时，尊者罗云从世尊受教。

世尊告曰：「于是，罗云！若有比丘乐于闲静无人之处，便正身正意，结跏趺坐，无他异念，系意鼻头，出息长知息长，入息长亦知息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。尽观身体入息、出息，皆悉知之。有时有息亦复知有，又时无息亦复知无。若息从心出亦复知从心出。若息从心入亦复知从心入。如是，罗云，能修行安般者，则无愁忧恼乱之想，获大果报，得甘露味。」

尔时，世尊具足与罗云说微妙法已，罗云即从坐起，礼佛足，绕三匝而去。往诣安陀园，在一树下，正身正意，结跏趺坐，无他余念，系心鼻头，出息长亦知息长，入息长亦知息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。尽观身体入息、出息，皆悉知之。有时有息亦复知有，有时无息亦复知无。若息从心出亦复知从心出。若息从心入亦复知从心入。

尔时，罗云作如是思惟，欲心便得解脱，无复众恶。有觉、有观，念持喜安，游于初禅。有觉、有观息，内自欢喜，专其一心，无觉、无观，三昧念喜，游于二禅。无复喜念，自守觉知身乐，诸贤圣常所求护喜念，游于三禅。彼苦乐已灭，无复愁忧，无苦无乐，护念清净，游于四禅。

彼以此三昧，心清净无尘秽，身体柔软，知所从来，忆本所作，自识宿命无数劫事。亦知一生、二生、三生、四生、五生、十生、二十生、三十生、四十生、五十生、百生、千生、万生、数十万生，成劫、败劫，无数成劫、无数败劫，亿载不可计，我曾生彼，名某姓某，食如此食，受如此苦乐，寿命长短，彼终生此，此终生彼。彼以此三昧，心清净无瑕秽，亦无诸结。亦知众生所起之心，彼复以天眼清净无瑕秽，观众生类：生者、逝者，善色、恶色，善趣、恶趣，若好、若丑，所行、所造，如实知之。

或有众生，身行恶、口行恶、意行恶，诽谤贤圣，行邪见，造邪见行，身坏命终，入地狱中。或复众生，身行善、口行善、意行善，不诽谤贤圣，恒行正见、造正见行，身坏命终，生善处天上。是谓天眼清净无瑕秽，观众生类：生者、逝者，善色、恶色，善趣、恶趣，若好、若丑，所行、所造，如实知之。复更施意，成尽漏心，彼观此苦，如实知之。复观苦习，亦知苦尽，亦知苦出要，如实知之。彼以作是观，欲漏心得解脱，有漏、无明漏心得解脱，已得解脱，便得解脱智：生死已尽，梵行已立，所作已办，更不复受有，如实知之。是时，尊者罗云便成阿罗汉。

是时，尊者罗云已成罗汉，便从坐起，更整衣服，往至世尊所，头面礼足，在一面住，白世尊曰：「所求已得，诸漏除尽。」

尔时，世尊告诸比丘：「诸得阿罗汉者，无有与罗云等也。论有漏尽，亦是罗云比丘。论持禁戒者，亦是罗云比丘。所以然者，诸过去如来、等正觉，亦有此罗云比丘。欲言佛子，亦是罗云比丘，亲从佛生，法之上者。」

尔时，世尊告诸比丘：「我声闻中第一弟子能持禁戒，所谓罗云比丘是。」

尔时，世尊便说此偈：

「具足禁戒法， 诸根亦成就；\
　渐渐当逮得， 一切结使尽。」

尔时，诸比丘闻佛所说，欢喜奉行。
