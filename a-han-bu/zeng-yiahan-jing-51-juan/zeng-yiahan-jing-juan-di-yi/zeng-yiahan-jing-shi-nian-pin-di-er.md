---
description: 东晋罽宾三藏瞿昙僧伽提婆译
---

# 增壹阿含经十念品第二

（一）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，去众乱想，逮沙门果，自致涅槃。云何为一法？所谓念佛，当善修行，当广演布，便成神通，去众乱想，逮沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（二）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，去众乱想，逮沙门果，自致涅槃。云何为一法？所谓念法，当善修行，当广演布，便成神通，去众乱想，逮沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（三）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，去众乱想，获沙门果，自致涅槃。云何为一法？所谓念众。当善修行，当广演布，便成神通，除众乱想，逮沙门果，自致涅槃。是故，诸比丘！当修行一法，当广演布一法。如是，诸比丘！当作是学。」

尔时，诸比丘闻佛所说，欢喜奉行。

（四）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除众乱想，逮沙门果，自致涅槃。云何为一法？所谓念戒。当善修行，当广演布，便成神通，除去众想，逮沙门果，自致涅槃。是故，诸比丘！当修行一法，当广布一法。如是，诸比丘！当作是学。」

是时，诸比丘闻佛所说，欢喜奉行。

（五）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，去众乱想，逮沙门果，自致涅槃。云何为一法？所谓念施。当善修行，当广演布，便成神通，除众乱想，逮沙门果，自致涅槃。如是，诸比丘！当修行一法，当广布一法。如是。诸比丘！当作是学。」

尔时，诸比丘闻佛所说，欢喜奉行。

（六）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除诸乱想，获沙门果，自致涅槃。云何为一法？所谓念天。当善修行，当广演布，便成神通，除去诸想，获沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（七）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除诸乱想，获沙门果，自致涅槃。云何为一法？所谓念休息。当善修行，当广演布，便成神通，去诸乱想，获沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（八）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除诸乱想，获沙门果，自致涅槃。云何为一法？所谓念安般。当善修行，当广演布，便成神通，去诸乱想，获沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（九）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除诸乱想，逮沙门果，自致涅槃。云何为一法？所谓念身非常。当善修行，当广演布，便成神通，去众乱想，得沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。

（一〇）

闻如是：

一时，佛在舍卫国只树给孤独园。

尔时，世尊告诸比丘：「当修行一法，当广布一法；便成神通，除诸乱想，获沙门果，自致涅槃。云何为一法？所谓念死。当善修行，当广演布，便成神通，去众乱想，得沙门果，自致涅槃。是故，诸比丘！当修行一法，当广布一法。如是，诸比丘！当作是学。」

尔时，诸比丘闻佛所说，欢喜奉行。



> 　佛、法、圣众念戒、施及天念\
> 　休息、安般念身、死念在后
