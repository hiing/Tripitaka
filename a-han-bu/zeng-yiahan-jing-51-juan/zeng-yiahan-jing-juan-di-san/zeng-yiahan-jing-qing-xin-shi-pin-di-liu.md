---
description: 东晋罽宾三藏瞿昙僧伽提婆译
---

# 增壹阿含经清信士品第六



（一）

「我弟子中，初闻法药，成贤圣证，三果商客是。第一智慧，质多长者是。神德第一，所谓犍提阿蓝是。降伏外道，所谓掘多长者是。能说深法，所谓优波掘长者是。恒坐禅思，呵侈阿罗婆是。降伏魔宫，所谓勇健长者是。福德盛满，闍利长者是。大檀越主，所谓须达长者是。门族成就，泯兔长者是。」

　三果、质、干提掘、波及罗婆\
　勇、闍利、须达泯兔是谓十

（二）

「我弟子中第一优婆塞，好问义趣，所谓生漏婆罗门是。利根通明，所谓梵摩俞是。诸佛信使，御马摩纳是。计身无我，喜闻笒婆罗门是。论不可胜，毗裘婆罗门是。能造诵偈，优婆离长者是。言语速疾，亦是优波离长者。喜施好宝，不有悋心，所谓殊提长者是。建立善本，所谓优迦毗舍离是。能说妙法，所谓最上无畏优婆塞是。所说无畏，善察人根，所谓头摩大将领毗舍离是。」

　生漏、梵摩俞御马及闻笒\
　毗裘、优波离殊提、优、畏、摩

（三）

「我弟子中第一优婆塞，好喜惠施，所谓毗沙王是。所施狭少，光明王是。建立善本，王波斯匿是。得无根善信，起欢喜心，所谓王阿闍世是。至心向佛，意不变易，所谓优填王是。承事正法，所谓月光王子是。供奉圣众，意恒平等，所谓造祇洹王子是。常喜济彼，不自为己，师子王子是。善恭奉人，无有高下，无畏王子是。颜貌端正，与人殊胜，所谓鸡头王子是。」

　毗沙王、光明波斯匿、闍王\
　月、只桓、优填师子、畏、鸡头

（四）

「我弟子中第一优婆塞，恒行慈心，所谓不尼长者是。心恒悲念一切之类，所谓摩诃纳释种是。常行喜心，所谓拔陀释种是。恒行护心，不失善行，所谓毗闍先优婆塞是。堪任行忍，所谓师子大将是。能杂种论，所谓毗舍御优婆塞是。贤圣默然，难提婆罗优婆塞是。勤修善行，无有休息，所谓优多罗优婆塞是。诸根寂静，所谓天摩优婆塞是。我弟子中最后受证，所谓拘夷那摩罗是。」

　不尼、摩诃纳拔陀、优多罗\
　师子、毗舍、离优多、天、摩罗

四十优婆塞尽，当广说如上。
