---
description: 西晋沙门法立共法炬译
---

# 转轮王品第三(之二)

「转轮王有玉女宝者，何等类？转轮王明旦与诸大臣共坐参议，时有自然玉女宝在前现，端正姝好面色无比，亦不长不短，不肥不瘦，不白不黑。冬时身则温，夏时身则凉，身体诸毛孔皆栴檀香，口出莲华香，转轮王什爱重，意不起淫欲向他人，何况当复身行？尔时转轮王什欢喜踊跃言：『已为我自然玉女宝，今我已作转轮王。』转轮王有玉女宝如是。

「转轮王有主藏圣臣宝，何等类？转轮王明旦坐参议，时见主藏圣臣宝在前，解慧晓事至诚，往至转轮王所白言：『转轮王所欲求索者，我为天王办之，王但安隐坐。』转轮王欲试主藏圣臣宝，使会四部兵，乘船入水，告主藏圣臣：『我欲得金银珍宝，当与我。』主藏圣臣白转轮王言：『渡水已，随王欲，当与之。』王言：『今当于此用之，疾与我金银珍宝，渡水已我不用。』主藏圣臣闻受其教，整衣服船上长跪右手挠水，以器钞金银珍宝。譬如虫着树，诸金银珍宝器，着手如是。尔时，主藏圣臣，持众珍宝着船上，白转轮王言：『欲得几许金银珍宝？今当与王。』转轮王告主藏圣臣言：『我所有金银珍宝甚众多，但欲试卿耳！』主藏圣臣闻已，便还持金银珍宝着水中。尔时，转轮王什欢喜踊跃言：『已为我自然主藏圣臣宝，我已为转轮王。』转轮王有主藏圣臣宝如是。

「转轮王有兵臣宝，何等类？转轮王明旦坐参议，时见有兵臣在前，解慧勇猛晓事，往至转轮王所，白转轮王言：『所欲为作我为办，王但自安坐莫忧！』尔时，转轮王欲试兵臣，使会四部兵，告兵臣宝言：『不晓兵法者教令晓之，已晓者教令重知，不晓住者教令知住，不晓骑乘弓马者教令知。』兵臣宝即受教，皆教诸兵。转轮王什欢喜踊跃言：『已为我自然兵臣宝，我今已为转轮王。』转轮王有兵臣宝如是。」

佛言：「转轮王有七宝如是。」

佛言：「转轮王有四德。云何为四德？一者大富，珍宝田宅奴婢珠玉象马工巧者众多，天下人富无有如转轮王者，是为转轮王第一德。二者转轮王最端正姝好颜色无比，天下人端正姝好，无有如转轮王者，是为转轮王第二德。三者转轮王常安隐无疾病，身常等等，亦不寒热，寒热适其意，诸所饮食食皆安隐，天下人无有如转轮王无疾病者，是为转轮王第三德。四者转轮王常安隐长寿，天下人无有常安隐长寿如转轮王者，是为转轮王四德。转轮王有七宝及四德如是。

「转轮王以正法行为政现，不转善现，行十善事。教诸小国王傍臣左右人民，奉行十善事。转轮王哀念诸郡国人民，如父哀子，诸郡国人民，爱敬转轮王如子爱父。转轮王治天下，阎浮利地平正无有高下，无有棘刺，无有毒兽虫蚁，无有山陵溪谷，无有砾石地，但有弃捐金银明月珠玉琉璃琥珀水精车璩马瑙珊瑚。转轮王在天下治国时，富乐安隐炽盛，五谷丰熟人民众多。」

佛语诸比丘：「转轮王治国时，天下有八万郡国聚落居，鸡鸣展转相闻。转轮王治国时，天下常遍有水，草木常青，木常有叶华；其地草叶，周匝分布，色如孔雀毛，其香如华香，足蹈上四寸入地，举足还复如故，地草又无四寸空缺处。有香树常生华实，破其实出种种香。有衣被树，出华实及种种衣被。有珠宝璎珞树出华实，破中有无央数种种珠宝璎珞。有不息华树出华实，破中有种种不息。有果树，常生华实，破中有种种果。有器树生华实，破中有种种器。有妓乐树生华实，破中有种种音乐。转轮王治国，是时天下阎浮利不耕种，米谷稻粮皆自然生，清洁无穬，出其有种种甘。转轮王临寿终时，身不甚痛。譬如习乐人大食，腹不甚痛。转轮王临寿终时，身体不痛如是。转轮王命过已后，金轮、白象宝便灭去，绀色马、明月珠宝亦没去，玉女宝、主藏圣臣宝、导道圣臣宝，便沐浴转轮王身，以绵缠身，复以五百张\[叠\*毛]缠身，着铁棺中，以酥灌其上，满已盖覆之，以钉钉之。出转轮王棺，众人共作妓乐歌舞。出着城外，积一切香薪，持转轮王棺，着上便放火烧。烧已玉女宝、主藏圣臣宝、导道圣臣宝，共收骨以置于四徼道中起塔，高四十里，广长四十里，周匝起墙广长二百里，以七宝金银水精琉璃赤真珠车璩马瑙，七重栏楯、七重交露、七重行树，周匝围绕，甚姝好。其从四方来，礼转轮王，行法起塔，皆得无数福。尔时玉女宝、主藏圣臣宝、导道圣臣宝，为转轮王起塔已，便布施饥者与饭，渴者与浆，欲得衣者与衣，欲得香熏华者与香熏华，欲得财物牛羊者与之。其后玉女宝、主藏圣臣宝、导道圣臣宝乃命过。」
