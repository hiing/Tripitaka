---
description: 西晋沙门法立共法炬译
---

# 大楼炭经阿须伦品第五

佛言：「须弥山下深四十万里中，有阿须伦，名抄多尸利。其城郭广长各三百三十六万里，以七宝作之，甚姝好，金银水精琉璃赤真珠车璩马瑙，周匝围绕。有七重壁栏楯、七重刀分、七重行树，高八万里，长六万里，皆以七宝作也。四方有四门，门高百万里，广六千里。一一门边，各各有十阿须伦居止，以七宝作殿舍，七重壁、七重栏楯、七重刀分、七重行树，周匝围绕。树有青色者、红色者、黄色者、白色者，有叶树、华树、实树。树上有飞鸟止，名为鹤孔雀鸲鹆白鸽，悉在树上，甚好相和而鸣。抄多尸利阿须伦东出四万里，中有阿须伦城郭，广长各三十六万里，以七宝彩画姝好，金银琉璃水精赤真珠车璩马瑙，作七重壁、七重栏楯、七重刀分、七重行树，周匝围绕。四方有门，门高十万里，广六万里，各各有三百阿须伦止。周匝围绕，有七重流水甚深满，中有青莲华，黄莲华，红莲华，白莲华，其底沙皆金，边有树，青色者，红色者，黄色者，白色者，有叶树、华树、实树，树上有种种飞鸟止，甚姝好相和而鸣。抄多尸利阿须伦南出四万里，中有阿须伦，名波陀呵阿须伦。城郭广长各四十六万里，以七宝彩画姝好，七重壁、七重栏楯、七重刀分、七重行树。四方有门，门高十万里广六万里，一一门各有三百阿须伦止。周匝有七重流水甚深满，其水底沙皆金。中有青红黄白莲华，有七重壁、七重栏楯，刀分、行树，周匝围绕。有青红黄白树，生叶华实树，树各有种种飞鸟，甚好相和而鸣。抄多尸利阿须伦西出四万里，有阿须伦名波利。其城郭广长各三十六万里，皆以七宝彩画姝好，作七重壁，栏楯刀分，树木垣墙，高十万里，广六万里。四方有四门，门高十万里，广六万里，皆以七宝作门，一一门边，各有三百阿须伦止。其宫殿亦以七宝作，七重壁、栏楯、刀分、树木，七重流水甚深满，其水底沙皆金，亦有青红黄白莲华，亦有青红黄白树生叶华实，上有种种飞鸟，甚好相和而鸣。抄多尸利阿须伦宫北出四万里，中有罗呼阿须伦。其城郭广长各三十六万里，亦以七宝彩画姝好，作七宝壁、栏楯、刀分、树木，周匝围绕。垣墙高十万里，广六万里。四方有四门，门高十万里，广六万里，一一门边，各有三百阿须伦止。其宫殿亦以七宝作，七重壁，七重栏楯、刀分、树木，周匝七重流水深满，中有青红黄白莲华，其底沙皆金。复以七重栏楯、刀分、树木，周匝围绕，有青红黄白树，生华叶实，上有种种飞鸟，甚好相和而鸣。

「抄多尸利阿须伦城，中有大树，名为昼过度，高十二万里，周匝亦十二万里，根深二万里，茎围四万里，常有花实。抄多尸利阿须伦身高二万八千里，有高二万四千里者，有高二万里，有高万六千里者，有高万二千里，有高八千里，有七声者，长六声者、五声者、四声者、三声者、二声者，最小者长半声。抄多尸利阿须伦宫有四品常持风持之。何等为四？一者不可坏风、二者坚住风、三者持风、四者上风。是为四品风，主持水在上如浮云矣。」
