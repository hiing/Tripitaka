---
description: 西晋沙门法立共法炬译
---

# 大楼炭经三小劫品第十一

佛告比丘：「有三小劫。何等为三？一者刀劒劫、二者谷贵劫、三者疫病劫，是为三小劫。刀劒劫者，云何刀劒劫？时，人多非法，愚痴邪见行十恶事。用人行是恶事故，诸所有美味，酥麻油蜜石蜜，诸所有皆灭。诸有好衣，锦白\[叠\*毛]皆灭尽。是天下地，山林溪谷崖岸自然生，诸珠琉璃水精诸宝，皆没地中，但有棘岸。刀劒劫时，人民不孝顺父母、不承事沙门道人、不敬尊长，其恶名遍流行。」

佛言：「譬如今世人，孝顺父母、敬顺事沙门道人、承用长老言，其善名闻流布。如是刀劒劫时人民，不孝顺父母、不承事道人沙门、不敬长老，恶名闻流布。刀劒劫时，都无有善，何况有行善者耶？刀劒劫时，是天下人，无有贾贷者，诸大树木皆堕，地但有沟坑，高卑不平，有水荡波处崩岸，河水深在底，人民少，但怀恐怖，衣毛为竖。刀劒劫时，人民相见但欲相贼害，譬如野泽之中獦者见麋鹿，欲杀害之。如是刀劒劫时，人民相见但欲相贼害，手捉取草木瓦石，皆化为刀劒，展转相杀。尔时人寿十岁耳！中有黠者智慧，走入山林溪谷深河岸中藏匿，言：『无有能杀我者，我亦不杀人。』便在彼食果蓏树根。刀劒劫者，相杀七日乃休。尔时人民死者皆堕泥犁中。所以者何？彼刀劒劫时，人各各怀毒意相念恶，无善意而死。刀劒劫时如是也。」

佛语比丘：「谷贵劫时云何？谷贵劫中时，人民多非法，愚痴邪见嫉妒悭贪，守财不肯布施。用是故，天雨不为时节。用天雨不时节故，人民所耕种，枯死不生，但有枯茎，用是故谷贵，人收扫畦中落谷，才自活命。谷贵劫时如是也。复次，谷贵劫时，人行扫街，市里均谷，以自给活。复次，谷贵劫时，树叶落入地，人凿地取树叶，煑食之。谷贵劫时，人民困厄如是也。谷贵劫时，饥饿死者多，岁死骸骨解散在地，人皆饥饿，收取市里街道骸骨，煑用食之，人民饥饿，乃如是也。谷贵劫时，人死者堕饿鬼中。所以者何？谷贵劫时，人民相嫉妒悭贪，是为谷贵劫也。」

佛语比丘：「疾病劫时云何？疾病劫时，人民奉行经戒，正见离邪见，行十善事，用是故，尔时他方世界诸鬼神，来娆是诸人，挝捶诸人，挠乱其意；此间鬼神淫乱，是故他方鬼神，得来娆诸人，挝捶挠乱其意。譬如王者，若大臣敕兵使守护城门，此诸淫乱，若他国有强贼来，钞掠此郡国县邑如是。疾病劫时人民，奉行经戒，正见离邪见，奉十善事，他方鬼神，来触娆人，挝捶挠乱其意。疾病劫时人，死者皆生天上。所以者何？疾病劫时，人民转相劳问言：『云何？为安隐不？为差未？』是为疾病劫时。是为三小劫也。」
